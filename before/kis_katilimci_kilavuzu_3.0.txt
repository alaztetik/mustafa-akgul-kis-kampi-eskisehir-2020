# Katılımcı Rehberi v3.0

Mustafa Akgül Özgür Yazılım Kış Kampı’na hoş geldiniz :)

Rehber size kamp boyunca yol göstermeyi hedefliyor.

Rehberde yurt, yemek gibi konularda ihtiyacınız olacak tüm bilgilerin olmadığının farkındayız. Bu bilgiler henüz elimizde olmadığı için sizlerle paylaşamıyoruz. Bilgiler elimizde geçtikçe rehberi güncelleyerek sizinle paylaşmaya devam edeceğiz.


# Terminoloji

Kamp organizasyonu: kamp@linux.org.tr adresinden ulaşabileceğiniz yapı. Kamp yönetimi + Kurs görevlilerinden oluşuyor.

Eğitmen: Kampta belirli kurs ya da kurslarda eğitim veren kişiler.

Eğitim Sorumlusu: Bir kurs için eğitmenlerin organizasyonu yaparak 4 gün boyunca kursun kesintisiz yürümesini sağlayan, katılımcıları seçen kişiler. Her eğitim için farklı kişiler olur.

Katılımcı: Eğitime katılarak eğitim alan kişiler.

Kurs: Herhangi bir konuda açılan eğitime verilen isim: (ör: GNU/Linux: Sistem Yönetimi 0.5, Ağ Yöneticiliğine Giriş (1. Düzey), vs)

Şube: Bir kurs için birden fazla sınıf açılıyor olabilir. Örneğin GNU/Linux: Sistem Yönetimi 0.5, Ağ Yönetimine Giriş (1. Düzey) sınıfları için uygulanıyor. Bu sınıflara şube diyoruz.

Sınıf: Kursu verdiğimiz sınıf. Eğer kursunuzun birden fazla şubesi varsa, şube ile sınıf eş anlamlı; eğer yoksa kurs ile sınıf eş anlamlı kabul edilebilir.


# Ulaşım

Kış kampının yapıldığı Anadolu Üniversitesi Yunus Emre Yerleşkesi, Eskişehir YHT Garı'na yaklaşık 2 km; Şehirlerarası Otobüs Terminali'ne ise 6 km uzaklıktadır.

Erkek ve kadın yurtlarından ulaşım kamp saatleri öncesi ve sonrasında yurtların yakınından kampa özel kalkacağı iletilen belediye otobüsleri ile sağlanacaktır. 


# Konaklama

Kayıt profillerinde yurt konaklaması seçen tüm katılımcılara Kredi Yurtlar Kurumu'nun öğrenci yurtlarında konaklama olanağı sunuluyor.

Kadın katılımcıların tamamı Bala Hatun Kadın Yurdu'nda konaklıyorlar.

Erkekler için iki ayrı yurt bulunuyor:

* Doğan Aslan Bey Erkek Yurdu
* Gündüzalp Erkek Yurdu

Erkek bir katılımcı iseniz, hangi yurtta konaklayacağınız otomatik olarak belirlenerek size e-posta ile bildirilecek. Kalacağınız yurtta daha sonradan değişiklik yapılması olanağı bulunmuyor.

Yurtlara en erken 1 gün önce (24 Ocak Cuma) giriş yapıp, en geç 29 Ocak Pazartesi çıkış yapabilirsiniz.

Önerimiz kurslar başlamadan 1 gün önce gelerek Cuma gününden yerleşmeniz olacaktır. Kış kampı yalnız 4 gün. Bunun 1 gününde de (eğitimin %25'ini) yol yorgunluğu ile ziyan etmeyin isteriz.

Yurtlara kayıt olma saatleri ve yapılması gereken işlemlerle ile ilgili henüz KYK'dan kesin bir bilgi alamadık. Alabildiğimizde ayrıca e-posta ile sizi bilgilendireceğiz.


## Yurtlar Dışında Konaklama

Katılımcılar isterlerse çevredeki oteller, hosteller, misafirhane, arkadaşında, kendi evlerinde kalabiliyorlar.

Organizasyon sadece KYK’da konaklayanlar için çözümler üretebiliyor. Başka yerlerde kalan katılımcıların gerek konaklama, gerekse de konaklama yerinden kampa ulaşımı kendi sorumluluklarındadır.


# Eğitim

## İlk gün

Kampın kayıt masası İktisadi İdari Bilimler Fakültesi'nde bulunuyor. Kampa geldiğinizde ilk olarak oraya gelmeniz ve yaka kartınızı almanız gerekiyor.

Sınıfınızın nerede olduğu bilgisini kayıt masası etrafında asılı olan yerleşim planlarından öğrenebilirsiniz.

Ders başlangıç saatinde sınıfınızda olmanız gerekiyor. Yaka kartınızı zamanında alamasanız da, ders saatinde sınıfınızda olmalısınız. Gerekirse ders arasında kayıt masasına gelerek yaka kartınızı sonradan alabilirsiniz.

Birden fazla şubesi olan bir eğitime katılıyorsanız, istediğiniz şubenin sınıfına rastgele dağılabilirsiniz. Şubeler arasında mevcutların eşit olması önemli olacaktır. Kişi sayısının fazla olduğu şubelerden diğerlerine aktarım yapılacaktır. Eğitmen sınıfa girdikten sonra şubeler arası geçiş yapılması mümkün olmayacaktır.


## Yaka kartları

Kampa ilk günün sabahı gelip kayıt olduğunuzda size bir yaka kartı veriliyor. Güvenlik görevlileri ilk gün girişinizde yaka kartı sorarlarsa, kayıt olduktan sonra yaka kartı verildiğini belirtebilirsiniz. Yaka kartlarınızı yerleşke içerisinde olduğunuz sürece boynunuza asılı ve görünür biçimde bulundurmalısınız. Üniversite güvenliği bu konuda hassasiyet gösteriyor. Üniversite giriş çıkışlarında da bu yaka kartı size sorulabilir. Üniversite açısından bir öğrenci kimliğine benzer bir işlevi bulunuyor.

Bizim açımızdan da 4 gün içinde birbirimizin isimlerini öğrenebilmemiz, birbirimize daha kolay hitap edebilmemizi sağlıyor. :) Yaka kartlarınızı kaybetmemeye özen gösterin. Karalamayın. Kaybetmeyin. :) Yaka kartınızın zarar görmesi durumunda lütfen kayıt masasına başvurun.


### İnternet

Sınıflarda kablosuz internet bağlantısı var fakat hızı konusunda garanti verilemiyor. O yüzden eğitim sırasında gereksinim duyacağınız dosyaları önceden indirmenizi öneriyoruz.


### Eğitim saatleri

Eğitimler tüm sınıflar için aşağıdaki saatlerde gerçekleşiyor:

* 09:30-12:30 Sabah dersi
* 12:30-14:00 Öğle arası
* 14:00-17:00 Akşam dersi

Bu saatler arasında kısa araların ne zaman verileceğini her bir sınıf kendi belirliyor. Eğitim saatlerine uymaya özen göstermeniz bekleniyor.

Eğitimler sırasında yoklama alınıyor ve eğitimlere katılımınız takip ediliyor. Kamp sırasında ülkemizdeki geleneksel öğrenci profilinde davranmamanızı bekliyoruz. Eğitime geç kalma, eğitimden erken çıkma, yoklamada başkasına yerine imza attırma, eğitim sırasında anlatılanı dinlemeyerek başka işlerle uğraşma gibi davranışlarda bulunmayın. Kampa kendi isteğinizle geldiğinizi, kimsenin zorla sizi tutmadığını, kamptan dilediğiniz zaman ayrılmanızın mümkün olduğunu unutmayın.


### Sınıf Değişiklikleri

Katılımcıların bazıları kampın belirli bir bölümünde başka bir kursa geçmek ve o dersi dinlemek isteyebiliyorlar. Bu şekilde geçişlere izin vermiyoruz.


### Kampa Geç Katılım

Kampa bir katılımcının geç katılmasını (yarım gün dahi olsa) kabul etmiyoruz. Kampa sonradan geldiğiniz belirlendiğinde kamptan ayrılmanız istenecektir.


### Seçilmeyen Kişilerin Kampa Katılımı

Seçilmeyen kişilerin kampa ve eğitimlere katılamıyor.

Kampa bu şekilde harici katılıma, kamp organizasyonu olarak sınıfta yer olsa bile izin vermiyoruz. Böyle bir durumla karşılaştığınızda eğitmeninizi VE kamp organizasyonunu bilgilendirmenizi rica ediyoruz.


### İzin Alınması

Kampın herhangi bir gününde izin alınamıyor. Eğitmeninizin de size kişisel olarak izin vermek gibi bir yetkisi bulunmuyor.Kamptan herhangi bir nedenle ayrılmanız gerekiyorsa, bu konuda organizasyona bilgi vermeniz gerekiyor. Belirttiğiniz neden ile beraber (nedeni yargılamadan) bu bilgi kayıtlara işleniyor.


### Derslerin İşlenmesi

Belli ortak noktaların altını çizmek isteriz:

* Eğitim sırasında kullanılan bir slayt, not, vs varsa eğitmeniniz bu notu sizinle paylaşacaktır.
* Eğer dersler sırasında not tuttuysanız notlarınızı herkese açık biçimde İnternet'te yayınlamanızı öneririz. Daha çok kişi faydalanacaktır.
* Eğitim sırasında uygulamaları mutlaka yapmaya çalışın. “Yaparım sonra yieea” demeyin. Bir şeyi bilmekle yapmak arasında çok fark olduğunda yapmaya kalktığınızda farkedeceksiniz.
* Uygulamayı tamamladıysanız, sorun yaşayan diğer katılımcılara yardım edebilirsiniz. Sizin de bilginizin pekişmesini sağlayacaktır.
* Belli özgür yazılımları tercih ediyor olabilirsiniz ama diğer özgür yazılımları kötülemeyin, onlara sataşmayın.
* Telefonunuzu sessize alın.
* Anlamadığınız bir yer olduğunda çekinmeden konu geçmeden sorunuzu sorun, ertelemeyin.
* Sorularınızı sorarken eğitim düzenini bozmamaya çaba göstermenizi bekliyoruz:
 * Sorulan soru eğitim konusunun dışındaysa, ders aralarında eğitmenlere sorabilirsiniz.
 * Soru kişisel bir soruna ilişkinse (ör: Bilgisayarım çalışmıyor) ders aralarında sınıf arkadaşınızdan veya eğitmeninizden yardım isteyebilirsiniz.
 * Eğitmenlerle uzun süreli ikili diyaloğa girmekten kaçının. Bu, diğer dinleyicilerin dağılmasına ve eğitimden kopmasına yol açabilir.
* Argo sözcüklerden kaçınmaya özen gösterin. Eğitmenler ve katılımcılar farklı kültürlerde insanlardan oluşuyor. Kendi çevrenizde doğal karşılanan bir ifade, başkalarınca garipsenebilir.


### Sağlık Sorunları

Siz ya da başka bir katılımcımız sağlık sorunu yaşıyorsa, durumu kamp görevlilerini ve eğitmeninizi bilgilendirin. Mümkün olursa yanınızda bir arkadaşımız da size eşlik edecek ve sağlık merkezlerine ulaşımınıza yardımcı olacağız.


### Görevlilere İnsanca Davranmak :|

Özgür Yazılım Kış Kampı birçok kurumda görevli birçok insanın çalışmasıyla gerçekleşiyor. Linux Kullanıcıları Derneği'nin ve destekleyen diğer sivil toplum kuruluşlarının yanı sıra; Eskişehir Anadolu Üniversitesi başta olmak üzere Eskişehir'de yer alan Kredi Yurtlar Kurumu, Eskişehir Belediyesi'nde görevli birçok kişinin özverili çalışması sonucu bu kamp yapılabiliyor. Kampın gönüllü bir organizasyon olduğunu, görev alan insanların da bu kamp için çalışmak zorunda olmadıklarını; bu işi bir noktada gönüllü olarak yaptıklarını unutmayın. Üniversite, yurt ve belediye görevlileri aslında tamamen rahat geçirebilecekleri bir 4 gün (ve öncesi ve sonrasında) bunun yerine 1500 kişilik bir topluluğu ağırlıyorlar. Böyle bir zorunlulukları bulunmuyor. Kendilerine yönelik davranışlarınızda sadece kendinizi değil, aynı zamanda özgür yazılım topluluğunu temsil ettiğinizi lütfen unutmayın. Onlara bu organizasyona katkılarından dolayı teşekkür ederek ve olabildiğince sıcak davranarak hareket etmeye özen gösterin. En büyük teşekkürü sözle değil, davranışlarınızla gösterebilirsiniz.

Kış kampının gelecek yıllarda da Eskişehir'de yapılması planlanıyor. Görevlileri ne kadar az üzersek, özgür yazılım topluluğunu gelecek senelerde de şehirlerinde misafir etmek için o kadar istekli olacaklardır.


### Kişilerin Kamptan Ayrılmasının İstenmesi

Kampın ya da bize ev sahipliği yapan kurumların (üniversite, yurt, belediye) uymayan kişilerin kurstan ayrılması istenilebilir.

Örnek durumlar:
* Devamsızlık
* Sınıfın düzenini bozmak ve diğer katılımcıların verimini etkilemek
* Başka katılımcılara ya da sınıflara (fiziken ya da sanal olarak) saldırmak
* Sınıf değiştirmek, kabul edilmediği bir sınıfın derslerine katılmak

Böyle bir durumu fark ettiğinizde, öncelikle eğitmeninize veya kamp organizasyonuna bildirmeniz gerekiyor.


### Yemek

Kış kampı bu yıl çok kısa bir süre içinde düzenlenmek zorunda kalındığından, henüz yemekhane gibi öğlen için toplu ve düşük ücretli bir toplu yemek organizasyonu yapılamadı. İlerleyen günlerde bir çözüm üretilebilirse, size ayrıca e-posta ile bilgilendirme yapılacaktır.

Yemek planlarken, ders başlangıç saatinizde sınıfınızda olabilecek biçimde plan yapmayı lütfen ihmal etmeyin.

Üniversitelerde sigara satışı yapılamıyor. Yerleşkeye gelmeden önce ihtiyaçlarınızı yanınızda getirmelisiniz.


### Giyim / Kıyafet

Eskişehir, İç Anadolu Bölgesi'nin kuru ve soğuk kış şartlarının yaşandığı bir şehirdir. Sabah ve akşamları gündüz saatlerine göre çok daha soğuktur. Karşılaştırmak açısından Ankara'dan birkaç derece daha soğuk olduğunu söyleyebiliriz.

Kampın kışın en soğuk dönemlerinde yapıldığını düşünerek, en kalın giysilerinizle hazırlıklı gelmenizi öneririz. Kış kampından hasta olarak dönmenizi istemeyiz.


### Acil Durumlar

Kamp sırasında acil bir durumla karşılaştığınızda, öncelikle kayıt masasına gitmenizi öneririz. Kampın acil durum telefonundan kamp görevlilerini arayabilirsiniz. Kamp telefonu 24 Ocak Cuma günü çalışmaya başlayacak (öncesinde kapalı) ve kamp sonrasında da kapanacaktır. Lütfen gerçekten sadece acil durumlar için kullanınız. Acil durum telefonunun numarası ilerleyen günlerde size e-posta ile bildirilecektir.


### Sık Sorulan Sorular

Kamp web sitesinde yer alan “Sık Sorulan Sorular”ı bir gözden geçirmeyi unutmayın. Rehberi tamamlayıcı nitelikte yanıtlar bulabilirsiniz: https://kamp.linux.org.tr/2020/kis/sik-sorulan-sorular


# Eskişehir'de Görüşmek Üzere :)
